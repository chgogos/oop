# Εργασία 1 - Ιπποδρομίες

* Ημερομηνία παράδοσης εργασίας: θα ανακοινωθεί 
* Η εργασία μπορεί να γίνει σε ομάδες των 2 ατόμων
* Γλώσσα υλοποίησης: C++
* Παραδοτέα
  * Κώδικας
  * Οδηγίες μεταγλώττισης και εκτέλεσης 
  * Παραδείγματα εκτέλεσης για κάθε ερώτημα

## Εκφώνηση εργασίας

Ζητείται η συγγραφή ενός προγράμματος που θα προσομοιώνει ιπποδρομίες. Στο πρόγραμμα αυτό θα υπάρχει ένας αριθμός από άλογα h (το πολύ 10) και ένας αριθμός γύρων r (το πολύ 20) που θα απαιτείται να διανυθούν έτσι ώστε να ολοκληρωθεί η ιπποδρομία. Για παράδειγμα αν h=4 και r=10 τότε μια αρχική κατάσταση θα είναι η ακόλουθη:

    |1.........|
    |2.........|
    |3.........|
    |4.........|
    Press any key to advance one step

Θα ζητείται από τον χρήστη να πατήσει ένα οποιοδήποτε πλήκτρο και κάθε άλογο θα μετακινείται ένα βήμα μπροστά ή θα μένει στάσιμο στη θέση του. Συνεπώς, επόμενη κατάσταση, σε μια εκτέλεση του κώδικα, μπορεί να είναι η ακόλουθη:

    |.1........|
    |2.........|
    |3.........|
    |.4........|
    Press any key to advance one step

Ο αγώνας ολοκληρώνεται όταν όλα τα άλογα τερματίσουν, οπότε και θα εμφανίζεται η σειρά τερματισμού τους. Αν κάποιο άλογο δεν καταφέρει να τερματίσει μετά από διπλάσιο αριθμό βημάτων από το πλήθος των γύρων τότε θα θεωρείται ότι δεν τερμάτισε (DNF) και θα κατατάσσεται τελευταίο.

Α) Να κατασκευάσετε μια κλάση με όνομα horse που να ορίζει τα πεδία μέλη id (αύξων αριθμός αλόγου), name (όνομα αλόγου), startup_speed (ταχύτητα εκκίνησης αλόγου, ακέραια τιμή ανάμεσα στο 50 και στο 100), power (ισχύς αλόγου, ακέραια τιμή ανάμεσα στο 50 και στο 100), και stamina (αντοχή αλόγου, ακέραια τιμή ανάμεσα στο 50 και στο 100). Ορίστε τη συνάρτηση μέλος move_forward() που να επιτρέφει true ή false ανάλογα με το εάν στο επόμενο βήμα ενός αγώνα το άλογο θα μετακινείται εμπρός ή θα μένει στάσιμο. Η συνάρτηση θα δέχεται 2 παραμέτρους, τον αριθμό του βήματος από την αρχή του αγώνα και έναν πραγματικό τυχαίο αριθμό r από το 0 μέχρι και το 100 και θα επιστρέφει true μόνο στις ακόλουθες περιπτώσεις: 

* Αν πρόκειται για τον πρώτο γύρο της ιπποδρομίας και το startup_speed είναι υψηλότερο από το r.
* Αν πρόκειται για τους γύρους από 2 έως και 8 και το power είναι υψηλότερο από το r.
* Αν πρόκειται για τους επόμενους γύρους του αγώνα και ο μέσος όρος power και stamina είναι υψηλότερος από το r.

Κατασκευάστε test με το catch2 που να ελέγχει την ορθότητα της συνάρτησης move_forward.

Β) Να γράψετε πρόγραμμα που να δέχεται ως παραμέτρους γραμμής εντολών τον αριθμό των αλόγων και τον αριθμό των γύρων της ιπποδρομίας (με προκαθορισμένες τιμές h=4, r=10). Να αρχικοποιεί τυχαία τα ονόματα των αλόγων από την ακόλουθη λίστα: Blitz, Bolt, Goliath, Hercules, Rogue, Danger, Raider, Storm, Nitro, Hulk. Επίσης, τυχαία να δίνει τιμές και στα πεδία startup_speed, stamina και power. Στη συνέχεια να είναι σε θέση να εμφανίσει στην οθόνη την εξέλιξη ενός αγώνα σύμφωνα με το παράδειγμα που δόθηκε στην αρχή. Στη λίστα τελικής κατάταξης να εμφανίζονται εκτός από τον αριθμό και τα ονόματα των αλόγων. 

Γ) Προσθέστε τη δυνατότητα στοιχηματισμού. Ένας χρήστης θα ξεκινά με ένα ποσό (π.χ. 100 euro) και στη συνέχεια και μέχρι είτε να εξαντληθούν τα χρήματά του είτε αποφασίσει να σταματήσει θα έχει τη δυνατότητα να ποντάρει ένα ποσό σε κάποιο από τα άλογα μιας ιπποδρομίας με 8 άλογα και 10 βήματα. Αν το άλογο στο οποίο πόνταρε τα χρήματα τερματίσει σε κάποια από τις 3 πρώτες θέσεις τότε τα χρήματά που πόνταρε θα επιστρέφονται, αν όμως τερματίσει πρώτο τότε τα χρήματα που πόνταρε θα διπλασιάζονται, σε άλλη περίπτωση τα χρήματα θα χάνονται. Προσθέστε τη δυνατότητα να μην απαιτείται να πατήσει ο χρήστης ένα πλήκτρο για να προχωρήσει στο επόμενο γύρο της κάθε ιπποδρομίας, αλλά να εμφανίζονται όλα τα βήματα της ιπποδρομίας και η κατάταξη απευθείας.

Προαιρετικά: Προσθέστε οτιδήποτε θα έκανε την εφαρμογή περισσότερο ενδιαφέρουσα (π.χ. τραυματισμό αλόγων στην ιπποδρομία, πτώση αναβατών, περισσότερες επιλογές στοιχηματισμού, γραφικά,  κ.α.)